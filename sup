Ош - Бишкек унаа жолунун 456 - чакырымында сел жүрүп, ылай аралаш таштар жолду бөгөп калды. Бул тууралуу Жол кыймылынын коопсуздугун камсыздоо башкы башкармалыгынан кабарлашты.
Билдирүүгө ылайык, айтылган жерге Таш Көмүр шаардык ЖКК бөлүмчөсүнүн өздүк курамы жана ЖКК саптык бөлүгүнүн взводунун 2 экипажы тартылды. Алар адамдардын ден соолугуна коркунуч жеткирбөө максатында жолду эки тарабынан бөгөп, убактылуу жаап турушкан.
Жол тейлөө мекемесинен 2 даана жүктөгүч тартылып, саат 20:45 чамаларда жол агындылардан толук тазаланып, эки тараптуу кыймылга ачылган.

Өлкө аймагында 1 - апрелден баштап саламаттыкты сактоо тутумундагы иштеген кызматкерлердин маяналары 50 пайызга чейин жогорулатылды. Ал эми кызматкерлер жогорулатылган айлык акыларын 25 - апрелден тарта колуна ала баштамак.
Ага ылайык, SUPER.KG порталы аталган тармакта иштеген кызматкерлерден сурамжылоо жүргүздү.
Баткен облусундагы Лейлек районуна караштуу Кулунду айылындагы жалпы дарыгерлик борборунда 4 жылдан бери эмгектенип келе жаткан үй - бүлөлүк дарыгер Уларкан Мурзабекова маянасы 50 пайызга көбөйгөнүн белгиледи.
“Мурун 11 - 12 миң сом айлык алчумун, азыр 17 миң сом колума тийди”,  -  деди ал.
Гүлназ Эдил кызы Петровка айылында жайгашкан “Родничок” психоневрологиялык балдар санаторийинде балдар психиатры болуп иштеп жатканына 1 жарым жылдын жүзү болду. Мындан тышкары ал Бишкектеги Республикалык психиатрия жана наркология борборунда да эмгектенет.
“Буга чейин 10 миң сом алсам, учурда айлык акым 15 миң сомго көтөрүлдү. Ал эми экинчи жумушумда 3 жылдан бери балдар психиатры болуп иштейм. Ал жактан алган маянам 7300 сом болду, мурун 5300 сом болчу”,  -  деп билдирди ал.
Арууке Жалалбек кызы – кесиби лаборант, Бишкектеги Спорттук - реабилитациялык борборунда эмгектенет.
“Ишке киргениме 10 айдын жүзү болду. Буга чейин 12 миң сом айлык алсам, азыр көбөйтүлгөн сумма менен 18 миң сом маяна чыгыптыр. Анын ичинен 4 миң сом соцфондго кармалса, колго тийгени 14 миң сом болду”,  -  деди ал.
Ысык - Көл облусундагы Ак - Суу районуна караштуу Жаңы - Арык айылындагы оорукананын биринде фельдшер болуп эмгектенген Мээрим Бөдөнбаева 16 жылдык стажысы менен маянасына 5 миң сом кошулганын билдирди.
“Мурун 10 миң сом маяна алсам, азыр 15 миң сом алдым”,  -  дейт ал.
Бишкек шаарындагы Улуттук онкология борборунда онкохирург болуп эмгектенген Азамат мырза 6 жылдык стажысы менен 10 миң сом айлык акы алганын айтты.
“Буга чейин 5 миң сом алчумун, ушул айдын айлыгы деп 10 миң сомду колго алдым. Ошентип маянам 5 миң сомго көтөрүлүптүр”,  -  деп белгиледи ал.
“Стажы жок маянам 3225 сомго көбөйүптүр, ошону менен 12 миң сом алдым. Бирок мугалимдердикине караганда аз кошулуптур”,  -  дейт Токтогул районундагы ооруканалардын биринде иштеген медайым Чынара Эдилбек кызы.
Нарын облусуна караштуу Ак - Талаа районундагы ооруканалардын биринде 30 жылдан бери дарыгер болуп иштеп келе жаткан Гүлсара Алтымышова маянасы көбөйтүлгөнүнө кубанганын жашырган жок.
“Өзүм үй - бүлөлүк ооруканалардын биринде дарыгермин. Буга чейин алган айлыгым 38 миң сом болчу, азыр 51 миң сом болуптур. Башында “мугалимдер бир ставка менен 50 миңден ашык маяна алат экен, ал эми мен ал акчаны күнү - түнү иштеп табат экенмин” деп жаткам. Бирок кайра күзүндө көбөйөт дегенинен шүгүр кылдым”,  -  деди ал.
Ушул эле райондогу ооруканалардын биринде дарыгер болуп эмгектенеген Татина айым 16 жылдык стажы менен 53 миң сом алганын айтат. Ал эми анын буга чейин алган маянасы 38 миң сомду түзчү.
Айнура Терекбаева Чүй облусуна караштуу Кожомкул айылындагы ФАПта акушер болуп иштеп жатканына 31 жылдын жүзү болду.
"Мурда алган айлыгым 13 миң сом болчу, азыр 21 миң сом чыгыптыр",  -  деп билдирди ал.
Нуржан Усупова Ысык - Көл облусундагы Ананьево айылындагы поликлиникада гинеколог болуп 14 жылдан бери иштеп келет. Анын айтымында, алган маянасы 15 миң сомдон 25 миң сомго чейин көтөрүлгөн.

Жашоого канааттанбоо, өзүн башкалар менен салыштыруу жана башка терс адаттар адамдардын финансылык бакубаттуулукка жетишүүсүнө тоскоол болот. Психологдор айтмакчы, жашоодо "кедей" деп аталган адамдардын категориясы бар. Мындай адамдарга акча, сүйүү, бакыт жана башка нерселер жетишпейт. Аны менен катар өздөрүн камсыздай алган, бирок байыбаган адамдардын тобу да бар. Алар ички потенциалы тууралуу айтышат, бирок аны ишке ашыруу үчүн күч жумшашпайт. Социалдык тармактарда убакытты текке кетиришет. Бул ирет психологдордун корутундусуна таянуу менен баюуга тоскоолдук кылган сапаттарды тизмектеп берүүнү чечтик.
Принциптин жоктугу
Жашообуздагы мүчүлүштүктөрдүн негизги себеби өзүбүзгө талапты катуу коё албагандыгыбыз. Ишиңизди кийинкиге калтырып, кесиптештериңиздин, туугандарыңыздын, балдарыңыздын өтүнүчүн аткаруу үчүн чуркап жүргөнүңүздү байкадыңызбы? Бул өңдүү көрүнүштөр көп кездешет. Максатыңызга жетүү үчүн убактыңыз жок.
Өзгөрүүнү каалабагандык
Жашоодогу өзгөрүүлөр эч кандай өзгөрүүгө алып келбейт деген ишеним кыялыңызга карай алдыга умтулууга тоскоол болот. Финансылык абалыңызды жакшыртууга мүмкүнчүлүк болгондо, бирок ошол эле учурда жумушуңузду алмаштыруу же башка шаарга көчүү керек болгондо, сиз бул кадамдын зарылчылыгынан күмөн санай баштайсыз. Тобокелге баруудан жана жаңы нерселерди жасоодон коркосуз. Байлык оңой менен келбейт.
Бир күн менен жашоо
Ким бир күн менен жашаса, ал кыялданбайт жана келечекке план түзбөйт. Ушундан улам көпчүлүк керексиз чыгымдар пайда болот. Олуттуу нерселерге акча топтоонун ордуна андан да чоң чыгымды талап кылган иштер менен алектенет. Сизге акча алып келе турган нерсеге гана инвестиция жасоо керек, ошондо сиз каалаган нерсенин баарын ала аласыз.
Өкүнүү
Кээде бир нерсени жасоону же өзгөртүүнү каалабоо өзүн - өзү аяп калуудан келип чыгат. Эртең менен эрте туруп жумушка келгенде өзүбүздү аяйбыз. Тагдырыбыз тайкы болуп, убагында башка адистикке окууга жиберишкенине өкүнөбүз. Бардык нерсеге өкүнөбүз. Бул алдыга жылууга тоскоол болот.
Керектүү адамдар менен керектүү жерде болуу
Үйдө отурсаң эч качан байыбайсың. Байланыштар көбүнчө ийгиликтүү адам болуу үчүн чечүүчү ролду ойнойт. Сиз бардык корпоративдик иш - чараларга катышууңуз керек, таанышуунун демилгечиси болуудан коркпоңуз, өз көз карашыңызды билдириңиз.
Ишти жарым жолго таштоо
Адегенде бир ишти, анан башка ишти колго алган адам эч качан ийгиликке жете албайт. Алдыга койгон максатка жетпөө  -  эч нерседен ийгиликке жете албаган адамдын көйгөйү. Натыйжаларга жетүү үчүн сиз эмнени каалап жатканыңызды, сизге реалдуу киреше алып келе турган нерсени так түшүнүшүңүз керек.
Билимди толуктабагандык
Балким, сиздин билимиңиз эчак эскирип калгандыр, сиздин жөндөмүңүз эч кимге керек эмес. Сиз өжөрлүк менен аларды колдонууга аракет кыласыз жана эмне үчүн алар суроо - талапка ээ эмес экенин түшүнгүңүз келбейт. Ар дайым изденген адам гана ийгиликке жетет. Бирок айрым учурларда адамдын аты эмес, багы чуркап кеткен мезгилдер болот.
Ыңгайлуу учурду күтүү
Ар бир адам жакшы акча табууну каалайт, бирок чечкиндүү кадамдарга даяр эмес. Кээ бирөөлөр жашоодо дайыма эле пайда боло бербеген ыңгайлуу учурду күтүп жатышат. Албетте, көптөгөн идеяларды жана долбоорлорду ишке ашыруу капиталды талап кылат, бирок бардык долбоорлор акча сарптоолорду талап кылбайт. Кээде тапкычтык жана чебер колдор ийгиликтүү бизнестин негизги атрибуту болуп саналат.
Кудай буюргандай жашоо
Жашоого пландар жок, график жок, аткарыла турган иштердин тизмеси жок  -  бул жөнөкөй адамды ийгиликтүү адамдан айырмалап турат. Жакшы жакка кандайдыр бир өзгөрүүлөрдү баштоо үчүн кичинеден баштоо керек. Жок дегенде кийинки күнгө план түзүп, бардык пункттарды так аткарыңыз. Бара - бара пландоо адатка айланып, пайдалуу убакытка канча бош убакыт калганын түшүнөсүз.
Эң негизгиси билим алып, алдыңызга көбүрөөк максаттарды коюуну унутпаңыз. Башкысы, сиздин аракетиңизди жакындарыңыз колдосун. Акча – бул биздин жашообузду камсыздоого жумшаган энергиянын материалдык эквиваленти.
